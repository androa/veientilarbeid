<h3 class="typo-element">Har du sagt opp jobben selv</h3><p>Hvis du selv er <a href="https://www.nav.no/no/Person/Arbeid/Dagpenger+ved+arbeidsloshet+og+permittering/Relatert+informasjon/n%C3%A5r-kan-du-miste-retten-til-dagpenger--441019#chapter-7" target="_blank">skyld i at du har mistet jobben</a>, får du vanligvis ikke dagpenger for de første 12 ukene. Du må likevel søke dagpenger fra første dag du er arbeidsledig fordi de 12 ukene ikke begynner å løpe før du har søkt dagpenger. Du må sende meldekort i hele perioden.</p><h3 class="typo-element">Har du fått sluttpakke</h3><p>Hovedregelen er at du ikke har rett til dagpenger før tidsrommet sluttpakken gjelder for er over. Du bør likevel velge siste dato den siste ordinære lønnsutbetalingen din dekker, slik at NAV kan vurdere fra hvilken dato du har rett til dagpenger.</p><h3 class="typo-element">Har du fått bonus</h3><p>Stay-on bonus anses ikke som lønn. Mottar du dette, bør du velge siste dato den siste lønnsutbetalingen din dekker.</p><h3 class="typo-element">Er du tilkallingsvikar</h3><p>Er du tilkallingsvikar i samme bedrift som du har blitt oppsagt fra, bør du velge siste dato den ordinære lønnsutbetalingen din dekker.</p><h3 class="typo-element">Jobber du turnus</h3><p>Hvis du arbeider skift, turnus eller rotasjon, opparbeider du deg friperioder eller avspasering. Du bør velge første dato etter at friperioden eller avspaseringen er ferdig.</p>